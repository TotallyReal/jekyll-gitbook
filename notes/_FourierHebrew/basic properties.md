---
title: תכונות בסיסיות
author: אופיר דוד
category: התמרות פורייה
layout: post
dir: rtl
cssclasses:
  - hebrew
---

התמרת פורייה היא פעולה מאוד מעניינת והיא משמרת כל מני תכונות ופעולות שאנחנו רגילים לעבוד איתן. כפי שנראה מייד, רובן נובעות כמעט מיידית עקב העובדה שההתמרה מוגדרת באמצעות פונקציית האקספוננט $e^{iwx}$ המרוכבת, כאשר הכח הגדול שיש לפונקציה הזאת הוא שהיא לוקחת סכומים (הזזות) לכפל (סיבובים).

לפני שנראה ונוכיח את התכונות האלו, נזכיר שההתמרה שלנו עובדת לכל $f\in E^1(\RR)$ ואף מתקיים ש $\norm {\hat{f}}_\infty \leq \frac{1}{2\pi}\norm f_1$. לא קשה לבדוק שאם $g\in E^\infty (\RR)$ היא חסומה, אז $\norm{f\cdot g}_1 \leq \norm{f}_1\norm{g}_\infty$ ולכן $f\cdot g\in E^1(\RR)$ וגם לה אפשר לבצע התמרה, ובפרט זה נכון לפונקציות סיבוב מהצורה $e^{icx}$.

> [!טענה] טענה: פעולות אריתמטיות
>  תהא $f\in E^1(\RR)$ . אז :
>  1. **התמרת פורייה היא לינארית**: כלומר $\cf(\alpha f + g) = \cf(f)+\cf(g)$.
>  2. **כפל בסקלר**: אם $\lambda\neq0$, אז עבור $g_\lambda(x)=f(\lambda x)$ נקבל ש $$\hat g_\lambda (\omega) = \frac {\hat{f}(\omega/\lambda)}{\abs{\lambda}}.$$
>  3. **הזזה $\Leftarrow$ סיבוב**: עבור ההזזה $f_\alpha(x):=f(x+\alpha)$ נקבל את ההתמרה: $$.\hat{f}_\alpha(\omega) = e^{i\alpha\omega}\hat{f}(\omega)$$
>  4. **סיבוב  $\Leftarrow$  הזזה:** עבור $c\in \RR$ נסמן $h_c(x)= e^{icx} f(x)$. אז $$\hat{h}_c(\omega) = \hat{f}(\omega - c)$$
>  5. **הצמדה**: מתקיים ש $$.\overline{\cf[f](\omega)}=\cf[\overline{f}](-\omega)$$

> [!הוכחה]- הוכחה: 
>  1. נובע מכך שהאינטגרל זו פונקציה לינארית.
>  2. עבור $\lambda>0$ עושים החלפת משתנים (ל $\lambda x$):
>     $$\hat{g}(\omega) = \frac{1}{2\pi}\int_{-\infty}^{\infty} f(\lambda x)e^{-i\omega x}dx = \frac{1}{2\pi}\int_{-\infty}^{\infty} f(x)e^{-i(\omega/\lambda) x}\frac{1}{\lambda}dx = \frac{1}{\lambda}\hat f(\frac{\omega}{\lambda}).$$
>     עבור $\lambda<0$ ההוכחה דומה.
>  3. נובע מהחלפת משתנים (ל $x+\alpha$): 
>     $$\hat{f_\alpha}(\omega) = \frac{1}{2\pi}\int_{-\infty}^{\infty} f(x+\alpha)e^{-i\omega x}dx = \frac{1}{2\pi}\int_{-\infty}^{\infty} f(x)e^{-i\omega (x-\alpha)}dx = e^{i\omega\alpha}\hat f(\omega).$$
>  4. פה אפילו לא צריך לעשות החלפת משתנים, רק החלפת פרמטר:
>     $$\hat{h_c}(\omega) = \frac{1}{2\pi}\int_{-\infty}^{\infty} e^{icx}f(x)e^{-i\omega x}dx = \frac{1}{2\pi}\int_{-\infty}^{\infty} f(x)e^{-i(\omega-c)x}dx = \hat f(\omega-c).$$
>   4. נובע מכך שהצמדה של אינטגרל זה אינטגרל של הצמדה:
>      $$2\pi \overline{\hat{f}(\omega)} = \overline{\int_{-\infty}^{\infty} f(x) e^{-i\omega x}\dx} = \int_{-\infty}^{\infty} \overline{f(x)} e^{i\omega x}\dx = 2\pi \hat{\overline{f}}(-\omega)$$

> [!דוגמא]- דוגמא: הפונקציות $\chi_{[a,b]}(x)$ ו $e^{-|ax|}$.
> כבר חישבנו את התמרה של  $\chi_{[a,b]}(x)$ :
> $$.\hat{ \chi}_{[a,b]}(\omega)=\cases{\frac{e^{-i\omega a}-e^{-i\omega b}}{2\pi\omega i} & \omega\neq 0 \\ \frac{b-a}{2\pi} & \omega=0}$$
> במקרה המאוד פשוט של $[a,b]=[-1,1]$ נקבל את ההתמרה 
> 
> $$.\hat{\chi}_{[-1,1]}(\omega)=\cases{\frac{\sin(\omega)}{\pi\omega} & \omega\neq 0 \\ \frac{1}{\pi} & \omega=0}$$
> עד כדי הזזות מתיחה, פונקציה מציינת של קטע סופי תמיד ניתן להעביר לפונקציה מציינת של $[-1,1]$, למשל:
> $$.\chi_{[a,b]}(x) =\chi_{[-\frac{b-a}{2},\frac{b-a}{2}]}(x-\frac{a+b}{2}) =\chi_{[-1,1]}(\frac{2x}{b-a}-\frac{a+b}{b-a})$$
> זה מקשר לנו בין ההתמרות של שתי הפונקציות ע"י מתיחות וסיבובים, ובפרט:
> $$\hat{\chi}_{[a,b]}(\omega)=e^{i\frac{a+b}{a-b}\omega}\cdot \frac{b-a}{2}\cdot \hat{\chi}_{[-1,1]}\left(\frac{b-a}{2}\omega\right)$$
> במילים אחרות, כל הפונקציות האלו "נובעות" מאותה פונקציה, ולכן כל ההתמרות ניתן לחשב מאותה התמרה.
> בצורה דומה הפונקציה $e^{-|ax|}$ היא מתיחה של הפונקציה $e^{-x}$ ולכן ניתן לקשר בין ההתמרות שלהן.

> [!דוגמא]- הפונקציה $f(x)=e^{-x}\cdot \chi_{[0,\infty)}(x)$
> החישוב היחיד של ההתמרה של הפונקציה הזאת הוא לא קשה:
> $$.\hat{f}(\omega) = \frac{1}{2\pi}\int_{-\infty}^\infty e^{-x}\chi_{[0,\infty)}(x)e^{-i\omega x}\dx = \frac{1}{2\pi}\int_{0}^\infty e^{-(1+i\omega) x}\dx = \frac {1}{2\pi(1+i\omega)}$$
> אם נשים לב ש $e^{-|x|}$ מורכבת משני עותקים של $f(x)$ כלומר $e^{-|x|}=f(x)+f(-x)$ אז נוכל לחשב את ההתמרה של $e^{-|x|}$ גם דרך הפירוק הזה:
> $$.\widehat{e^{-|x|}}(\omega) =\hat{f}(\omega)+\frac{1}{|-1|}\hat{f}(\frac{\omega}{-1}) =\hat{f}(\omega)+\hat{f}(-\omega)= \frac{1}{2\pi}\left(\frac{1}{1+i\omega}+\frac{1}{1-i\omega}\right)=\frac{1}{\pi(1+\omega^2)}$$

מהטענה למעלה קיבלנו שההתמרה לינארית, כלומר היא מעבירה חיבור של פונקציות וכפל בסקלר לחיבור וכפל בסקלר. בנוסף, השילוב של כפל בסקלר ממשי והכפל $\lambda x$ שהם בעצם מתיחות/כיווצים עוברים גם למתיחות וכיווצים ובפרט
$$\sqrt{|\lambda|} \cdot f(\lambda x) \Rightarrow \sqrt{|\lambda|^{-1}} \hat{f}(\lambda^{-1} \omega)$$
לבסוף, גם ההצמדה של פונקציה מותמרת (פחות או יותר) להצמדה של ההתמרה.
הפעולות של סיבוב והזזה לא מותמרות ל"עצמן", אבל הן כן עוברות אחת לשניים: הזזה מותמרת לסיבוב וסיבוב מותמר חזרה להזזה. 
הדואליות הזאת היא משהו מיוחד שמרמז שאולי אם נבצע את ההתמרה פעמיים, אז נחזור לפונקציה שממנה יצאנו, ובאמת נראה משהו כזה בהמשך. 

לפני זה, בעוד שנוח מאוד לעשות חישובים עם האקספוננטים, הרבה פעמים נרצה לעבוד ממש עם פונקציות ממשיות, ומסקנה מיידית של סיבוב-> הזזה נותן לנו את התוצאה הבאה:

> [!מסקנה] טענה: סיבוב $\Leftarrow$ הזזה, בעולם הממשי
>  עבור כפל בסינוסים וקוסינוסים נקבל:
>  $$\align{ \cf[f(x)\sin(cx)]&=\frac{\cf[f](\omega-c)-\cf[f](\omega+c)}{2i} \\ 
>  \cf[f(x)\cos(cx)]&=\frac{\cf[f](\omega-c)+\cf[f](\omega+c)}{2} }$$

ברגע שיש לנו את התכונות האלו והפעולות ש"נשמרות" תחת ההתמרה, שאלה מעניינת שאפשר לשאול זה מה אפשר להגיד על פונקציות "מיוחדות" יחסית לפעולות האלו. למשל, מה קורה לפונקציה שמראש צמודה לעצמה, כלומר $f(x)=\overline{f(x)}$ לכל $x$ או במילים אחרות פונקציה ממשית.

> [!טענה] טענה: פונקציות שמורות
>  אם פונקציה $f$ היא זוגית (בהתאם אי זוגית), אז $\cf[f]$ היא זוגית (בהתאם אי זוגית).
>  אם פונקציה $f$ היא ממשית (בהתאם מדומה טהורה), אז $\overline{\cf[f](\omega)}=\cf[f](-\omega)$ (בהתאם שווה ל $-\cf[f](-\omega)$ ).
>  בפרט, אם $f$ היא ממשית וזוגית, אז $\hat{f}$ היא ממשית וזוגית, ואם $f$ היא ממשית ואי זוגית, אז $\hat{f}$ היא מדומה טהורה ואי זוגית.

> [!הוכחה]- הוכחה: 
>  נסתכל על זהות הכפל בסקלר עם $\lambda = -1$, ונסמן $g(x)=f(-x)$. במקרה הזה נקבל ש $\hat{g}(\omega)=\hat{f}(-\omega)$.
>  אם $f$ זוגית, כלומר $g=f$ אז כמובן שגם 
>  $$\hat{f}(\omega)=\hat{g}(\omega)=\hat {f}(-\omega)$$
>  או במילים אחרות $\hat{f}$ היא זוגית. באותה צורה אם $f$ היא אי זוגית אז גם $\hat{f}$ היא אי זוגית.
>  שאר הטענה נובעת עם הוכחה דומה יחד עם העובדה ש $f$ ממשית (בהתאם מדומה טהורה) אם $\bar{f}=f$ (בהתאם $\bar{f}=-f$).

> [!דוגמא] דוגמא:
> ראינו כבר את ההתמרות של הפונקציות הממשיות וזוגיות:
> $$\align{e^{-a|x|},a>0 & \longrightarrow \frac{a}{\pi(\omega^2+a^2)} \\ \chi_{[-a,a]} & \longrightarrow \frac{\sin(\omega a)}{\omega \pi}}$$
> עבור דוגמאות לפונקציות ממשיות אי זוגיות, אפשר למשל לכפול את הפונקציות למעלה ב $x$. בהמשך נראה ש $\cf[xf(x)] = i\cf[f]'$ , ולכן בגלל ש $\cf[f]$ היא פונקציה זוגית ממשית אז הנגזרת שלה אי זוגית ממשית, ולכן $i\cf[f]'$ היא אי זוגית ומדומה טהורה.
> דוגמא יותר פשוטה, בואו נחשב את ההתמרה סינוס על קטע סופי (כדי שהפונקציה תהיה אינטגרבילית), למשל $\chi_{[-\pi,\pi]}(x)\cdot \sin(x)$. מהתכונות שראינו למעלה על התמרות של סיבובים (כפל בסינוס), נקבל ש 
> $$\cf\left[\chi_{[-\pi,\pi]}(x)\cdot \sin(x) \right](\omega) = \frac{\cf\left[\chi_{[-\pi,\pi]}\right](\omega-1) - \cf\left[\chi_{[-\pi,\pi]}\right](\omega+1)}{2i} = \frac{\frac{\sin((\omega-1)\pi)}{(\omega-1)\pi} - \frac{\sin((\omega+1)\pi)}{(\omega+1)\pi}}{2i}$$
> הפונקציה שקיבלנו היא מדומה טהורה. בנוסף, הפונקציה היא אי זוגית כי הפונקציה במכנה היא אי זוגית, בדיוק כפי שציפינו.

