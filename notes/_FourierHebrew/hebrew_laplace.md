---
title: התמרת לפלס
author: אופיר דוד
category: התמרות פורייה
layout: post
dir: rtl
cssclasses:
  - hebrew
---
# הגדרה ודוגמאות

עד עכשיו ראינו כבר הרבה תכונות ושימושים להתמרת פורייה, אבל אחת הדרישות שכל הזמן היינו צריכים היא שהפונקציות שלנו הן אינטגרביליות בהחלט או בריבוע. זו די בעיה כן יש המון פונקציות שאנחנו עובדים איתן שלא נמצאות שם, למשל כמו פולינומים, או אפילו פונקציות האקספוננט (או בעולם הממשי - הסינוס והקוסינוס).

כדי שנוכל לעבוד גם עם פונקציות כאלו ולהוכיח תוצאות דומות כמו עם התמרת פורייה (למשל לפתור משוואות דיפרנציאליות), נגדיר התמרה נוספת שנקראת התמרת לפלס.

> [!הגדרה] הגדרה: התמרת לפלס
> תהא $f:[0,\infty)\to \CC$ פונקציה רציפה למקוטעין. נגדיר את התמרת לפלס $\cl[f]$ להיות הפונקציה:
> $$\cl[f](s)=\int_0^\infty f(t)e^{-st}\dt$$
> עבור כל $s\in \RR$ שם האינטגרל מתכנס.

> [!הערה]- מפורייה ללפלס
> אפשר לחשוב על התמרת לפלס כמעין התמרת פורייר על הישר המדומה. בצורה יותר פורמלית, אם נרחיב את $f$ לכל $\RR$ ע"י כך שנגדיר אותה להיות $f(x)=0$ על $x<0$ אז נקבל ש 
> $$.\cl[f](s)=\int_0^\infty f(t)e^{-st}\dt = \int_{-\infty}^\infty f(t)e^{-st}\dt = 2\pi \cf[f](-is)$$

> [!דוגמא]- דוגמא: הפונקציה $f(t)=e^{zt}$ עבור $z\in \CC$.
> נתחיל עם המקרה שבו $z=0$ כלומר $f(t)\equiv 1$. במקרה הזה נקבל ש
> $$.\cl[f](s) = \int_0^\infty  e^{-st}\dt  = \frac{e^{-st}}{-s}\mid_{t=0}^\infty \; = \cases{\frac{1}{s} & s>0 \\ \infty & s\leq 0} $$
> אם נשנה את $z$ בכיוון הציר הממשי, כלומר $z=x\in \RR$ נקבל בצורה דומה 
> $$.\cl[f](s) = \int_0^\infty  e^{(x-s)t}\dt  = \frac{e^{(x-s)t}}{(x-s)}\mid_{t=0}^\infty \; = \cases{\frac{1}{s-x} & s>x \\ \infty & s\leq x} $$
> לעומת זאת, אם נשנה בכיוון הציר המדומה, כלומר $z=iy$ עבור $y\in \RR$ אז נקבל 
> $$.\cl[f](s) = \int_0^\infty  e^{(iy-s)t}\dt  = \frac{e^{-st}e^{iyt}}{(iy-s)}\mid_{t=0}^\infty \; = \cases{\frac{1}{s-iy} & s>0 \\ \infty & s\leq 0} $$
> עבור $z=x+iy$ כללי, צריך לשלב את שני המקרים ולקבל
> $$.\cl[f](s) = \int_0^\infty  e^{(z-s)t}\dt  = \frac{e^{(x-s)t}e^{iyt}}{(z-s)}\mid_{t=0}^\infty \; = \cases{\frac{1}{s-z} & s>x \\ \infty & s\leq x} $$

> [!דוגמא]- דוגמא: פונקציות סינוס $f(t)=\sin(at)$
> נזכר שאפשר לכתוב $\sin(at)=\frac{e^{iat}-e^{-iat}}{2i}$ , ובגלל שההתמרה היא לינארית (כי אינטגרל זו פונקציה לינארית) נקבל ש 
> $$\cl[\sin(at)](s) = \frac{1}{2i}\left(\cl[e^{iat}]-\cl[e^{-iat}]\right)(s) =\frac{1}{2i}\left(\frac{1}{s-ia}-\frac{1}{s+ia}\right) =\frac{a}{s^2+a^2}$$
> והאינטגרל הזה מתכנס עבור $s>0$ עבור $s\leq 0$ נקבל $\infty - \infty$ שהוא לא מוגדר ולכן חייבים לבדוק לפי ההגדרה האם בכל זאת יש התכנסות. בדקו שאין באמת התכנסות במקרה הזה, כלומר התמרת לפלס תקפה רק עבור $s>0$.

# תכונות בסיסיות

בדוגמאות שראינו למעלה, ההתמרה תמיד הייתה קיימת בתחום מהצורה $(s_0, \infty)$. מסתבר שתמיד יש $s_0$ כזה, ועבור משפחה די גדולה של פונקציות ה $s_0$ הזה הוא סופי.

> [!משפט] משפט
> תהא $f:\RR \to \CC$ רציפה למקוטעין. אם קיים $s_0\in \RR$ ו $0<K$ כך ש $|f(t)|\leq Ke^{s_0t}$לכל $t\geq 0$, או בצורה שקולה הפונקציה $\frac{|f(t)|}{e^{s_0t}}$  חסומה ב $t\geq 0$, אז $\cl[f](s)$ מוגדר לכל $s>s_0$ ומתקיים ש 
> $$.\limfi{s} \cl[f](s)=0$$


> [!הוכחה] הוכחה:
> נראה שהאינטגרל מתכנס בהחלט ואפילו מתכנס לאפס בהחלט. עבור $s>s_0$ מתקיים ש :
> $$\int_0^\infty |f(t)e^{-st}|\dt\leq \int_0^\infty K e^{(s_0-s)t}\dt = K\frac{e^{(s_0-s)t}}{s_0-s}\mid_0^\infty=\frac{K}{s-s_0}\overset{s\to \infty}{\longrightarrow} 0$$

החסימות של  $\frac{|f(t)|}{e^{s_0t}}$ ב $t\geq 0$ זו תכונה שנכונה עבור הרבה מאוד פונקציות ובפרט אם $f(t)$ רציפה, אז זה שקול לכך ש $\displaystyle{\limsup_{t\to \infty}} \frac{|f(t)|}{e^{s_0t}}$ הוא סופי. למשל, עבור פולינום $f(t)$ הגבול הזה קיים ושווה לאפס לכל $s_0>0$, ולכן התמרת לפלס קיימת ב $(s_0,\infty)$.

התכונות הבאות, הן המקבילות לתכונות של [[basic properties|התמרת פורייה]].

> [!טענה] טענה: תכונות גאומטריות של התמרת לפלס
> בכל התכונות למטה, הפונקציות הן רציפות למקוטעין עם התמרת פורייה שמוגדרת בנקודה $s$.
> 1. **לינאריות**: $\cl[\alpha\cdot f + g](s) = \alpha \cl[f](s)+\cl[g](s)$.
> 2. **מתיחה**: עבור $a>0$ מתקיים ש  $\cl[f(at)](s) = \frac{1}{a} \cl[f]\left(\frac{s}{a}\right)$.
> 3. **כפל באקספוננט $\Leftarrow$ הזזה**: $\cl[e^{at}f(t)](s) = \cl[f](s-a)$.

> [!הערה]- הערה: הכיוון ההפוך של הזזה $\Leftarrow$ כפל באקספוננט
> אין לנו את הכיוון ההפוך בגלל שהאינטגרל שלנו מוגדר בקטע $[0,\infty)$ והזזה תשנה את גבולות האינטגרציה. נסו לחשוב איך להכליל את התמרת לפלס כדי שכן יהיה את הכיוון הזה.

> [!הוכחה]- הוכחה:
> כל ההוכחות נובעות כמעט מיידית מתכונות האינטגרל ומההגדרה של ההתמרה.
> 1. נובע מלינאריות של האינטגרל:
>    $$.\cl[\alpha\cdot f + g](s) = \int_0^\infty (\alpha\cdot f + g)(t)e^{-st}\dt = \alpha \int_0^\infty f(t)e^{-st}\dt + \int_0^\infty g(t)e^{-st}\dt =\alpha \cl[f](s)+\cl[g](s)$$
> 2. נובע מהחלפת משתנים $x=at$ ונשים לב שבגלל ש $a>$ זה לא משנה את גבולות האינטגרציה.
>    $$.\cl[f(at)](s)=\int_0^\infty f(at)e^{-st}\dt=\int_0^\infty f(x) e^{-sx/a}\frac{1}{a}\dx = \frac{1}{a} \cl[f](\frac{s}{a})$$
> 3. נובע מההגדרה:
>    $$.\cl[e^{at}f(t)](s)= \int_0^\infty e^{at}f(t)e^{-st}\dt = \int_0^\infty f(t)e^{-(s-a)t}\dt = \cl[f](s-a)$$

> [!טענה] טענה: כפל ב $t$ מותמר לנגזרת (והפוך)
> תהא $f:[0,\infty)\to \CC$ פונקציה רציפה למקוטעין כך ש $\frac{|f(t)|}{e^{s_0t}}$ חסומה.
> 1. אם $f$ רציפה ובנוסף היא גזירה ברציפות למקוטעין, אז לכל $s>s_0$ מתקיים ש 
> $$.\cl[f'](s)=s\cl[f](s)-f(0)$$
> 2. התמרת לפלס $\cl[f]$ היא גזירה ולכל $s>s_0$ מתקיים ש 
>    $$ .\cl[tf(t)](s)=-\frac{d}{ds} \cl[f](s)$$

> [!הוכחה]- הוכחה:
> 1. בחישוב של  $\cl[f'](s)=\int_0^\infty f'(t)e^{-st}\dt$ מתבקש לעשות אינטגרציה בחלקים, אבל צריך להיזהר קצת. אינטגרציה בחלקים נובעת מכלל הגזירה
>    $$ ,\frac{\partial}{\partial t}(f(t)e^{-st}) =  f'(t)e^{-st}  -sf(t)e^{-st} $$
>    רק שבגלל ש $f$ גזירה למקוטעין, אז השוויון הזה נכון למקוטעין, כלומר פרט אולי לסדרה דיסקרטית $0\leq t_1 < t_2 < t_3 < \cdots$ . למזלנו, כאשר מבצעים אינטגרציה, האינטגרל לא משתנה כאשר משנים פונציה על סדרה כזאת (למשל אם משנים את הפונקציה במספר שופי של נקודות) ולכן נקבל ש
>    $$. \int_0^\infty \frac{\partial}{\partial t}(f(t)e^{-st})\dt = \int_0^\infty f'(t)e^{-st}\dt  - s \int_0^\infty f(t)e^{-st}\dt = \cl[f'](s)-s\cl[f](s) $$
>    כדי לחשב את אגף שמאל נרצה להשתמש במשפט היסודי של החדוו"א עבור הפונקציה $g(t)=f(t)e^{-st}$ אבל לשם כך צריך ש $g$ תהיה פונקציה גזירה ואנחנו רק יודעים שהיא גזירה למקוטעין. מסתבר שהמשפט הזה עדיין נכון אם $g$ גזירה למקוטעין כל עוד יודעים שבנוסף היא רציפה. למשל, אם בתחום $(0,L)$ נקודות האי גזירות של הפונקציה הן $0=t_0<t_1<t_2<\cdots < t_n<t_{n+1}=L$ אז נקבל ש
>    $$.\int_0^L g'(t)\dt = \sum_0^n \int_{t_i}^{t_{i+1}}g'(t)\dt = \sum_0^n (g(t_{i+1})-g(t_i))=g(t_{n+1})-g(t_0)=g(L)-g(0)$$
>    במילים אחרות, הרציפות של $g$ אפשרה לנו לעשות סכום טלסקופי וכמובן ניתן עכשיו גם להשאיף את $L\to \infty$. אם נחזור לאינטגרל המקורי, ונשתמש בעובדה ש $\frac{|f(t)|}{e^{s_0t}}$ חסומה ו $s>s_0$ נקבל ש 
>    $$,\cl[f'](s)-s\cl[f](s) = f(t)e^{-st}\mid_{t=0}^\infty = \limfi{s} \frac {f(t)}{e^{s_0t}} e^{(s_0-s)t} - f(0)=-f(0)$$
>    וזה מסיים את ההוכחה.
> 2. בשביל הכיוון השני, נשתמש ללא הוכחה בכך שמותר להחליף סדר אינטגרציה ונגזרת ונקבל ש
>  $$\frac{\partial}{\partial s}\cl[f](s) = \int_0^\infty \frac{\partial}{\partial s}( f(t)e^{-st})\dt = -\int_0^\infty  tf(t)e^{-st}\dt = -\cl[tf(t)](s)$$

> [!מסקנה] מסקנה: נגזרות מסדר גבוה
> תהא $f:[0,\infty)\to \CC$ פונקציה רציפה למקוטעין כך ש $\frac{|f(t)|}{e^{s_0t}}$ חסומה.
> 1. אם הנגזרות $f^{(k)}(t)$ קיימות ורציפות עבור $k\leq n-1$ ובנוסף $f^{(n)}$ רציפה למקוטעין, אז לכל $s>s_0$ מתקיים ש
>    $$.\cl[f^{(n)}](s)=s^n\cl[f](s)-\sum_{k=0}^{n-1} s^{n-1-k}f^{(k)}(0)$$
> 2. התמרת לפלס גזירה אינסוף פעמים ב $s>s_0$ ומתקיים ש 
>    $$.\cl[t^nf(t)](s)=(-1)^n\frac{d^n}{\ds^n}\cl[f](s)$$

> [!הוכחה]- הוכחה:
> נובע מהטענה הקודמת יחד עם אינדוקציה.

> [!טענה] טענה: חלוקה ב $t$ מותמרת לאינטגרל (והפוך)
> 1. תהא $f:(0,\infty)\to \CC$ פונקציה רציפה למקוטעין כך ש $\frac{|f(t)|}{t e^{s_0t}}$ חסומה. אז לכל $s>s_0$ מתקיים ש 
>    $$.\cl\left[\frac{1}{t}f(t)\right](s)=\int_s^\infty \cl[f](u)\du$$
> 2. תהא $f:[0,\infty)\to \CC$ כך ש $\frac{|f(t)|}{e^{s_0t}}$ חסומה. אם $g(t):=\int_0^t f(x)\dx$ אז
> $$.\cl[g](s)=\frac{1}{s}\cl[f](s)$$

> [!הוכחה]- הוכחה:
> 1. שימוש בטענה הקודמת עבור כפל ב $t$ תיתן לנו ש
>    $$.\cl[f](s)=\cl\left[t\cdot \frac{1}{t}f(t)\right](s)=-\frac{d}{\ds}\cl\left[\frac{1}{t}f(t)\right](s)$$
>    זה נכון לכל $s>s_0$ ואם נעשה אינטגרציה בתחום $[a,b]$ עבור $s<a<b$ נקבל ש 
>    $$.\int_a^b \cl[f](s)\ds =\cl\left[\frac{1}{t}f(t)\right](a) - \cl\left[\frac{1}{t}f(t)\right](b)$$
>    נשאיף את $b\to \infty$ ונשתמש בכך ש $\limfi{b}\cl\left[\frac{1}{t}f(t)\right](b)=0$ כדי להסיק ש  
>    $$.\int_a^\infty \cl[f](s)\ds =\cl\left[\frac{1}{t}f(t)\right](a)$$
> 2. שוב נשתמש בטענה הקודמת, והפעם בכך ש $g'(s)=f(s)$, ולכן 
>    $$.\cl[f](s)=\cl[g'(t)](s)=s\cl[g](s)-g(0)=s\cl[g](s)$$


# דוגמאות

> [!דוגמא] דוגמא: התמרת לפלס של $t^n$
> שימוש בתכונה של $\cl[t^nf(t)](s)=(-1)^n\frac{d^n}{\ds^n}\cl[f](s)$ יחד עם ההתמרה של $\cl[1](s)=\frac{1}{s}$ בתחום $s>0$ תיתן לנו בתחום הזה:
> $$.\cl[t^n](s)=(-1)^n\frac{d^n}{\ds^n}\left(\frac{1}{s}\right)=\frac{n!}{s^{n+1}}$$


> [!דוגמא] דוגמא: חשבו את $\int_0^\infty \frac{t\cos(t)}{e^t}\dt$.
> כפי שהתרגיל כתוב, אנחנו בעצם רוצים לחשב את $\cl[t\cos(t)](1)$. לשם כך שוב נשתמש בכך שכפל ב $t$ הופך לנגזרת ולכן
> $$\align{\cl[t\cot(t)](s) &= -\cl[\cos(t)]'(s) = -\frac{1}{2}\cl[e^{it}+e^{-it}]'(s) \\&= -\frac{1}{2}\left(\frac{1}{s-i}+\frac{1}{s+i}\right)' = -\left(\frac{s}{s^2+1}\right)' = \frac{1-s^2}{(s^2+1)^2}}$$
> החישוב הזה מוגדר היטב בתחום $s>0$ ובפרט עבור $s=1$ נקבל ש  $\int_0^\infty \frac{t\cos(t)}{e^t}\dt=\cl[t\cos(t)](1)=0$. 

